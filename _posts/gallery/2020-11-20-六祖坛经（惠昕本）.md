---
title:  "《六祖坛经》（惠昕本）"
author: author2
categories: [ 道家,gallery ]
summary: 性體虛空，本無名相。佛祖出興，示以正法者，良由眾生妄失真本也。故初有六佛，而釋迦紹出焉。釋迦七七年導化，復憫後五百歲闘諍堅固，遂以正法付迦葉，受（授）金襕信衣，俾妙明之種性不滅也。衣衣相受（授），法法相承，列位西乾二十有八。
image: assets/images/坛经.jpg
tags: [坛经,惠能,精选]
---
六祖坛经（惠昕本）

韶州曹溪山六祖師壇經（大乘寺本）

<mark>性體虛空，本無名相。佛祖出興，示以正法者，良由眾生妄失真本也。</mark>故初有六佛，而釋迦紹出焉。釋迦七七年導化，復憫後五百歲闘諍堅固，遂以正法付迦葉，受（授）金襕信衣，俾妙明之種性不滅也。衣衣相受（授），法法相承，列位西乾二十有八。東土正法，自達磨始興。二祖出於北齊，三四興於唐代。曹溪六祖得衣法於黃梅五祖。是時刺史韶牧等，請六祖於大梵戒壇，受（授）無相戒，說摩訶頓法。門人錄其語要，命曰《壇經》。夫吾祖傳衣，三更受法，命若懸絲，而說是經，則普告僧俗，令言下各悟本心，現成佛道者，何耶？蓋此非吾祖一時之直指，實欲傳乎後闘諍之歲也，今則門風百種，解會千般，努眼撐眉，尋言舉古，忘情絕念，自縛無繩，底毀明師，紛紜矛盾，豈知有《壇經》之可龜鑑者哉！謹再刊傳，庶幾學者悟其本焉。

政和六年丙申元旦，福唐將軍山隆度庵比丘存中序並書

*日本鈴木大拙校。原本在日本石川縣大乘寺發現，是宋政和六年（一一一六）刊本的手抄本，後題“道元書”。此為惠昕本系統的《壇經》之一。這裡所錄，對鈴木校本的標點、幾個通用字作了改動，文中的（），是鈴木加上的校注。編者對個別字用﹝﹞標上應校正的字，以供參考。

 

韶州曹溪山六祖师坛经（大乘寺本）

一、韶州刺史韋璩等眾請說法
二、大師自說悟法傳衣
三、為時眾說定慧
四、教授坐禪
五、說傳香懺悔發願
六、說一體三身佛相
七、說摩訶般若波羅密（蜜）
八、現西方相狀 附武帝功德
九、諸宗難問
十、南北二宗見性
十一、教示十僧 附示寂年月

## 一、眾請說法

﹝一﹞大師從南海上至曹溪。韶州刺吏韋璩等，請於大梵寺開法結緣，受（授）無相戒，說摩訶般若波羅蜜法。大師是日於法座上，說摩訶頓法，直下見性，了然大悟。普告僧俗，令言下各悟本心，現成佛道。座下僧尼道俗一千餘人，刺史官僚儒宗學士六十餘人，同請大師說是法門。刺史韋璩，令門人法海抄錄流行，傳示後代，若承此宗旨，學道之者，遞相傳受（授），有所依憑耳。

## 二、悟法傳衣

﹝二﹞爾時大師既昇座已，而示眾言：善知識，總淨心念摩訶般若波羅蜜。大師良久不語，自淨其心。忽然告言：善知識，菩提自性本來清淨，但用此心，直了成佛。大師言：善知識，且聽某甲行由，得法事意。某甲嚴父，本貫範陽，左降嶺南新州百姓。此身不幸，父少早亡，老母孤遺，移來南海，艱辛貧乏，於市賣柴。時有一客買柴，便令送至官店，客收柴去，某甲得錢。卻出門外，見有一客讀《金剛經》，某甲一聞，心便開悟。遂問客言：“從何所來，持此經典？”客云：“我從蘄州黃梅縣東憑（馮）茂山，禮拜五祖和尚，見在彼山，門人一千餘眾。我到彼山，聽和尚說法，常勸道俗，但持《金剛經》，即得見性，直了成佛。”某甲聞說，宿昔有緣，乃蒙一客取銀十兩與某甲，將充老母衣糧，令某甲合往黃梅禮拜。某甲安置老母訖，便即辭親，不經三十餘日便到黃梅，禮拜五祖。

﹝三﹞問曰：“汝何方人，來此山中禮拜？今向吾邊，欲求何物？”某甲對云：“弟子是嶺南人，新州百姓，遠來禮師，唯求作佛，不求餘物。”五祖責言：“汝是嶺南人，以是獵（獦）獠，若為堪作佛？”某甲言：“人雖有南北，佛性本無南北，獵（獦）獠身與和尚身不同，佛性有何差別？”大師更欲共某甲久語，且見徒眾在身邊，乃令某甲隨眾作務。某甲啟和尚言：“弟子自心常生智慧，不離自性，即是福田，未審和尚教作何務？”五祖言：“這獵（獦）獠根性大利。汝更勿言，且去後院。”有一行者，差某甲踏碓，八箇餘月。五祖一日忽見某言言：“吾思汝之明見，恐有惡人害汝，遂不與言，汝知之否？”某甲言：“弟子亦知師意，不敢行至堂前，令眾人不覺。”

﹝四﹞五祖一日喚諸門人總來。“吾向汝說，世人生死事大，汝等終日供養，祇求福田，不求出離生死苦海。汝自性迷，福何可救。汝等各去後院自看，有智慧者，取自本心般若之性，各作一偈，來呈吾看。汝等偈若悟大意，付汝等衣法，為第六代祖。火急便作，不得遲滯。思量即不中用，見性之人，言下須見，若輪刀上陣一般。”

﹝五﹞眾得處分，來至後院，遞相謂言：“我等眾人，不用呈（澄？）心用意作偈。神秀上座見為教授之師，必是他得。我等謾作偈頌，枉用心力。”諸人聞語，各自息心，咸言：“我等自可依止。神秀即得，何煩作偈。”

﹝六﹞神秀思惟：諸人不呈心偈，意者為我現作教授之師，我須作偈將呈。若不如然，和尚那知我見解深淺。我將心偈呈師，即得求佛覓祖，卻同凡夫奪其聖位無別。若不呈偈，終不得法，大難大難。五祖堂前，有三間步廊，擬請供奉盧珍畫楞伽變相，並五祖血脈之圖，流傳供養。神秀作偈成已，數度欲呈，行至堂前，心中恍惚，遍體汗流，擬呈不得，前後經過二十三度。乃自思惟，不如向廊下書著，從和尚見。忽若道好，即出禮拜，云是我作；若道不堪，自我性迷，宿業障重，不合得法，枉在山中，受人禮拜，何名修道。言訖，夜至三更，於南廊下中間壁上，秉燭書題所作之偈，人盡不知。偈曰：

身是菩提樹，心如明鏡臺，
時時勤拂拭，莫使染塵埃。

秀書偈了，便歸房，一心思惟，聖意難測。

﹝七﹞五祖喫粥纔了，擬喚盧供奉書﹝畫﹞。忽見其偈，便謂供奉言：“某甲不書﹝畫﹞也，卻奉十千，勞供奉遠來。《金剛經》云：凡所有相，皆是虛妄，不如但留此偈，令迷人誦。依此修行，免墮三惡，依此修行，必不墮落。”門人盡誦，皆歡善哉。五祖夜至三更，喚秀入堂，問：“是汝作此偈不？若是汝作，應得吾法。”秀言：“罪過，實是秀作，亦不敢求祖位，望和尚慈悲，看弟子心有少智慧不？”五祖言：“汝作此偈，未見本性，只到門外，未離凡愚。依此修行，即不墮落。如此見解覓無上菩提，即不可得。無上菩提，須得言下識自本心，見自本性，不生不滅，於一切時中，念念自見，萬法無滯，一真一切真，萬境自如如，即是真實，見自本性。若得如是見者，即是無上菩提，自性與體相應，乃能度人，始得名師”五祖言：“汝且更去思惟，作一偈來，吾看若得入門，見自本性，付汝衣法，為人天師。吾不惜法，汝見自遲。”又經數日，作偈不成，心中恍惚，神思不安，猶如睡夢之中。

﹝八﹞後兩日間，有一童子，於碓房唱誦其偈。某甲一聞，便知此偈未見本性。某甲未未蒙教授，早識大意。遂問童子曰：“誦者是何偈。”童子曰：“爾這獵﹝獦﹞獠，不知大師言，世人生死事大，欲傳衣法，令門人作偈來呈，若悟大意，即付衣法，為第六祖。神秀上座，於南廊壁上，書無相偈。五祖令門人盡誦此偈，若得悟者，即見自性成佛。依此修行，即不墮落。”某甲言：“我在踏碓八箇餘月，未曾行到堂。望上人引至偈前禮拜，亦要誦取結來生緣，同生佛地。”童子便引某甲至偈前高聲讀。某甲一聞，即識大意。啟曰：“某甲亦有一偈，望別駕書安壁上。”別駕言：“左右盡是公卿王侯，名山尊德，尚不敢作，獵﹝獦﹞獠爾是何人，而欲作偈，甚為希有。”某甲言：“若學無上菩提，不得輕於初學。俗諺云：下下人有上上智，上上人﹝有﹞勿意智。若輕人，即有無量無邊罪。”張別駕言：“汝但誦偈，吾為汝書。汝若得法，先度於吾，勿忘此言。”偈曰：

菩提本無樹，明鏡亦非臺，
本來無一物，何處有塵埃。

說此偈已，僧俗總驚。山中徒眾，無不嗟訝。各相謂言：“奇哉！不得以貌取人，何得多時使他肉身菩薩。”五祖見眾人怪，恐人損他，向後無人傳法。遂便混破，向眾人言：“此偈亦未見性，云何讚歡。”眾便息心，皆言未了，各自散歸，不復稱讚。

﹝九﹞五祖其夜三更，喚某甲至堂內，以袈裟遮圍，不令人見，為某甲說《金剛經》，恰至“應無所住，而生其心”言下便悟，一切萬法，不離自性。某甲啟言：“和尚，何期自性本自清凈，何期自性本不生不滅？何期自性本自具足？何期自性無動無搖，能生萬法？”五祖知悟本性，乃報某甲言：“不識本心，學法無益。若言下識自本心，見自本性，即名丈夫、天人師、佛。”三更受法，人盡不知。便傳心印頓法及衣缽：“汝為第六代祖，善自護念，廣度迷人，將衣為信稟，代代相承。法即心傳心，皆令自悟自解自性。佛佛唯傳本體，師師默付本心，令汝自見自悟。” 五祖言：“自古傳法，命似懸絲，若住此間，有人害汝。汝須速去。”某甲言：“某甲是南中人，久不知此山路，如何出得江口？”五祖言：“汝不須憂，吾自送汝。”

﹝一〇﹞某甲領得衣缽，三更便發歸南，五祖相送，直至九江驛邊。有一隻船子，五祖令某甲上船，五祖把櫓自搖。某甲言：“請和尚座，弟子合搖櫓。”五祖言：“只合是吾度汝，不可汝卻度吾，無有是處。”某甲言：“弟子迷時，和尚須度。今既已悟，過江搖櫓，合弟子度。度名雖一，用處不同。某甲生在邊方，語又不正，蒙師教旨付性（法？），今已得悟，即合自性自度。”五祖言：“如是如是，但依此見，已後佛法大行矣。汝去後一年，吾即前逝。”五祖言：“汝今好去努力。南中五年，佛法難起。已後行化，善誘迷人。若得心開，與吾無別。”辭違已了，徑發向南。

﹝一一﹞兩月中間，至大庾嶺，不知逐後數十人來，欲趁某甲，奪衣取法，來至中路。餘者卻迴。唯一僧，姓陳，名惠明，先是四品將軍，性行麄惡，直至大庾嶺頭，趁及某甲。便還衣缽，又不肯取，言：“我欲求法，不要其衣。”某甲即於嶺上，便傳正法。惠明聞說，言下心開。某甲卻令向北接人。

﹝一二﹞某甲後至曹溪，被惡人尋逐，乃於四會縣避難。經逾五年，常在獵中。雖在獵中，常與獵人說法。

﹝一三一﹞某甲東山得法，辛苦受盡，命似懸絲。今日大眾同會，得聞此法，乃是過去千生，曾供養諸佛，主始得聞無上自性頓教。某甲與使君及官僚等，有累劫之因。教是先聖所傳，不是某甲自智。願聞先聖教旨，各須淨心聞了，願自除疑，如先代聖人無別。

﹝一三二﹞大師言：善知識，菩提般若之智，世人本自有之，祇緣心迷，不能自悟，須求善知識示導。愚人智人，佛性本無差別，祇緣迷悟不同，所以有愚智也。


## 三、為時眾說定慧

﹝一四﹞師言：善知識，我此法門，以定慧為本。大眾，勿迷言定慧別，定慧一體，不是二。定是慧體，慧是定用。即慧之時定在慧，即定之時慧在定。若識此義，即是定慧等學。諸學道人，莫言先定發慧，先慧發定，定慧各別。作此見者，法即有二相，口說善，心中不善，定慧不等。心口俱善，內外一種，定慧即等。自悟修行，不在於諍。若諍先後，即同迷人，不斷勝負，卻增法我，不離四相。

﹝一五﹞善知識，一行三昧，常行直心。但行直心，於一切法，無有執著。迷人著法相，執一行三昧，直言坐不動是，早已執迷著。除妄不起心，即是一行三昧。此法若同無情，卻是障道因緣。善知識，首須通流，心若住法，名為自縛。若言坐不動是，只如舍利弗宴坐林中，不合被維摩詰呵。善知識，又見有人教坐，看心看淨，不動不起，從此置功。迷人不會，便執成顛。即有數百人，如是相教，故知大錯。

﹝一六﹞善知識，定慧由如何等？由如燈光。有燈即光，無燈不光。燈是光之體，光是燈之用。名雖有二，體本同一。此是定慧法，亦復如是。

﹝一七﹞善知識，本來正教無有頓漸，人性自有利鈍。迷人漸契，悟者頓修，自識本心，自見本性。即無差別。所以立頓漸之假名。

﹝一八﹞善知識，我此法門，從上已來，先立無念為宗，無相為體，無住為本。何名無相？於相而離相。無念者，於念而不念。無住者，人之本性，於世間善惡好醜，乃至寃之與親，言語觸刺欺諍之時，並將為空，不思酬害，念念不中，不思前境。若前念今念後念，念念相續不斷，名為擊縛。於諸法上，念念不住，即無縛也。是以無住為本。善知識，外離一切相，名為無相。能離即法體清淨，是以無相為體。善知識，於諸境上，心若能萬境常寂，念上常離諸鏡，不於境上生心。莫（若）百物不思，念盡除卻，即無，別處受生，學道者，莫（若）不識法意，自錯猶可，更勸他人，自迷不見，又謗佛經，所以立無念為宗。善知識，云何立無念為宗？只緣口說，不見本性，迷人於境上有念，念上便起邪見，一切塵勞妄想，從此而生。自性本無一法可得，若有所得，妄說禍福，即是塵勞邪（見）。然此法門，立無念為宗。善知識，無者無何事？念者念何物？無者無二相，無諸塵勞之心。念者真如本性。真如即是念之體，念是真如之用。真如自性起念，非眼耳鼻舌能。真如有性，所以起念。真如若無，眼耳色聲，當時即壞。善知識，真如自性起念，六根雖有見聞覺知，不染萬境，真性而常自在。外能分別諸色相，內於第一義而不動。

﹝一九﹞善知識，此門坐禪，亦不看心，亦不看淨，亦不言不動。若言看心，心元是妄。知心如幻故，無所看也。若言看淨，人性本淨，由妄念故，蓋覆真如，但無妄想，性自清淨。起心看淨，卻生淨妄，妄無處所，看者是妄。淨無形相，卻立淨相。言是功夫，作此見者，障自本性，卻被淨縛。善知識，若修不動者，但見一切人時，不見人之是非善惡過患，即是自性不動。善知識，迷人身雖不動，開口便說他人是非長短好惡，與道違背也。若看心看淨者，卻障道也。

## 四、教授坐禪

﹝二〇﹞師言：“善知識，何名坐禪？此法門中，無障無礙，外於一切善惡境界，心念不起，名為坐；內見本性不亂，為禪。善知識，何名禪定？外離相為禪，內不亂為定。外若著相，內心即亂。外若離相，心即不亂。本性自淨自定，只為見境思境即亂。若見諸境心不亂者，是真定也。善知識，外離相即禪，內不亂即定也。外禪內定，是為真定。《淨名經》云：其時豁然，遠得本心。《菩薩戒經》云：“我本無自性清淨。”善知識，於念念中，自見本性清淨，自修自行，自成佛道。


## 五、說傳香懺悔發願

﹝二一﹞師言：善知識，某甲一會在此，皆共有緣。今各胡跪，傳自性五分法身香。一謂戒香，即自心中，無非無惡，無嫉妬，無貪嗔，無刻害，名日戒香。二定香，即睹諸善惡境相，自心不亂即是也。三慧香者，自心無癡，常以智慧觀照自性，不造諸惡，雖修眾善，心不執著，畏上愛下，矜孤恤貧，此名慧香。四解脫香，即自心﹝無﹞所攀緣，不思善，不思惡，自在無礙，名解脫香。五解脫知見香者，自心既無攀緣善惡，不可沈空守寂，即須廣學多聞，識自本心，達諸佛理，言滿天下無口過，行滿天怨惡，和光接物，無我無人，直至菩提，真性不易，名解脫知見香。

﹝二二﹞善知識，此香各自內薰，莫於外覓。今與善知識無相懺悔，減除心中河沙積劫罪。善知識，前念後念及今念，念念不被愚迷染，從前惡念一時除，自性自除真懺悔。前念後念及今念，念念不被誑妄染，除卻從前憍慢心，永斷名為自性懺。前念後念及今念，念念不被疽（疾？）妬染，除卻從前疽（疾？）妬心，永斷名為自性懺。已上三遍唱。

﹝二三﹞師言：今既懺悔已，一時逐某甲道，與善知識發四弘誓願。各須用心正聽。自心邪迷眾生誓願度，自心煩惱無邊誓願斷，自性法門無盡誓願學，無上自性佛道誓願成。 已上三遍唱。師言：善知識，大家豈不道眾生無邊誓願度，恁麼道？莫道是某甲度。善知識，心中眾生，所謂邪迷心、誑妄心、不善心、疽（疾？）妬心、惡毒心，如是心者，盡是眾生。各須自性自度，是名真度。何名自性自度？即自心中邪見煩惱愚癡眾生，將正見度。既有正見，使般若智，打破愚癡迷妄，眾生各各自度。邪來正度，迷來悟度，愚來智度，惡來善度，如是度者，名為真度。又煩惱無邊誓願斷，自性除卻虛妄思想心是也。又法門無邊誓願學，須自見性，常行其善法，是名真學。又佛道無邊誓願成，即常須下心，行於普敬，離迷離覺，當生般若，除真除妄，即見佛性，即言下佛道成。常念修行，是願力法。

﹝二四﹞師言：善知識，今發四弘願了，更與善知識受（授）無相三歸依。善知識，歸依覺二足尊，歸依淨眾中尊，從今日去，稱覺為師，更莫歸依邪迷外道，以自性三寶，常自證明。某甲勸善知識，歸依自性三寶。佛者覺也。法者正也。僧者淨也。自心歸依覺，邪迷不生，少欲知足，能離財色，名二足尊。自心歸依正，念念無邪見，以無邪見故，即無人我、貢高、貪愛、執著，名離欲尊。自心歸依淨，一切塵勞妄念，雖在自性，皆不染著，名眾中尊。若修此行，是自歸依。凡夫不會，從日至夜，受三歸戒。若言歸佛，佛在何處？若不見佛，憑何所歸，言卻成妄。善知識，各自觀察，莫錯用心，經文分明，言自歸依他佛。自性不歸，無所歸處。今既自悟，各須歸依自心三寶，內調心性，外敬他人，是自歸也。


## 六、說一體三身佛相

﹝二五﹞師言：善知識，各各志心。某甲與說一體三身自性佛，令善知識，見三身了然，自悟自性。總隨某甲道：於自色身歸依清淨法身佛，於自色身歸依千百億化身佛，於自色身歸依圓滿報身佛。已上三遍唱。善知識，色身是舍宅，不可言歸向者，三身在自性中。世人總有為自心迷，不見內性，外覓三身如來，不見自身中有三世（身）佛。善知識，聽說，令善知識於自身中見自性有三世（身）佛。此三身佛，從自性生，不從外得。何名清淨法身？世人性本清淨，萬法從自性生。思量一切惡事，即生惡行。思量一切善事，即生善行。如是諸法，在自性中。如天常清，日月常明，為浮雲蓋覆，上明下暗，忽遇風吹，眾雲散盡，上下俱明，萬象皆現。世人性常浮遊，如彼雲天，亦復如是。善知識，智如日，慧如月，智慧常明。於外著境，被妄念浮雲蓋覆，自性不得明朗。若遇知識，聞真正法，自除妄迷，內外明徹，於自性中，萬法皆現。見性之人，亦復如是。此名清淨法身佛。善知識，自心歸依自性，是歸依者真佛。自歸依者，除卻自性不善心、疽（疾？）妬心、憍誑心、吾我心、誑妄心、輕人心、慢他心、邪見心、貢高心，及一切時中不善行，常自見已過，不說他人好惡，是自歸依。常須下心，行於普敬，即是見性通達，更無滯礙，是自歸依。何名千百億化身？若不思萬法，性本如空。一念思量，名為變化。思量惡事，化為地獄。思量善事，化为天堂。毒害化为龙蛇，慈悲化为菩萨，智慧化为上界，愚癡化为下方，自性变化甚多。迷人不能省觉，念念起恶，常行恶道。迴一念善，智慧即定，此是自性化身佛。何名圆满报身？譬如一灯能除千年闇，一智能灭萬年愚。莫思向前已過，常思於後，念念圓明，自见本性。善恶虽殊，本性無二，無二之性，名為實性。於實性中，不染善惡，此名圆满报身佛。師言：自性起一念惡，報滅萬劫善因；自性起一念善，報得河沙惡盡。直至無上，念念自見，不失本念，名為報身。善知道，從法身思量，即是化身佛，念念自性自見，即是報身佛。自悟自修自性功德，是真自歸依。皮肉是色身，色身是舍宅，不言歸也。但悟自性三身，即識自性大意。


## 七、說摩訶般若波羅密

﹝二六﹞師言：善知識，既識三身佛了，更為善知識說摩訶般若波羅密（蜜）法。各各志心諦聽。世人終日口念，本體不識自性，由（猶）如誦食。口但說空，萬劫不得見性。某甲與說。善知識，摩訶般若波羅密（蜜）是梵語，此言大智慧到彼岸。此須心行，不在口說。口念心不行，如幻如電。口念心行，即心口相應。本性是佛，離性無別佛。何名摩訶？摩訶是大。心量由（猶）如虚空，無有邊畔，亦無方圓大小，非青黃赤白，亦無上下長短，無嗔無喜，無是無非，無善無惡，無有頭尾。諸佛剎土，盡同虛空。世人妙性本空，無有一法可得。喻此大空，自性真空，亦復如是。善知識，今聞某甲說空，便即著空。第一莫空，若空心淨坐，即落無記空，終不成佛法。善知識，世界虛空，能含萬物色象，日月星宿，山河泉源溪澗，一切樹木，惡人善人，惡法善法，天堂地獄，一切大海，須彌諸山，總在空中。世人性空，亦復如是。

﹝二七﹞師言：善知識，自性能含萬法，是名為大。萬法在自性中。若見一切惡之與善，盡皆不捨，亦不染著，心如虛空，名之為大。善知識，迷人口說，智者心行。又有迷人，空心淨坐，百無所思，自稱為大。此一輩人，不可共說，為邪見故。善知識，心量廣大，廓周法界，用即了了分明，應用遍知一切。一切是一，一即一切，去來自由，心體無滯。此是。善知識，一切般若智心，皆從自性而生，不從外人。莫錯用意，名真自用，一真一切真，心量大事，不行小道。口莫終日說空，心中不修此行。恰似凡人自稱國王，終不可得，非吾弟子。

﹝二八﹞善知識，何名般若？般若是智慧。一切處所，一切時中，念念不愚，常行智慧，即是般若行。一念愚即般若絕，一念智即般若生。世人愚迷，不見般若，口說般若，心中常愚。自言我修般若，念念說空，不識真空。般若無形相，智慧心即是。若作如是解，即名般若智。何名波羅密（蜜）？此是西國語，漢言到彼岸。解義離生滅，著境生滅起。如水有波浪，即是於此岸。覩境無生滅，如水常通流，即名為彼岸，故號波羅密（蜜）。善知識，迷人口念。常念之時，有妄有非，念念若行，是名真性。悟此法者，是般若法。修此行者，是般若行。不修即凡，一念相应，法身等佛。善知识，烦惱即是菩提。前念迷即凡，後念悟即佛。前念著境即煩惱，後念離境即菩提。善知識，摩訶般若波羅密（蜜），最尊最上最第一，無住無往來，三世諸佛，皆從中出。用大智慧，打破五蘊煩惱塵勞。若人修行，定成佛道，變三毒為戒定慧。

﹝二九﹞善知識，我此法門，從一般若，生八萬四千智慧。何以故？為世人有八萬四千塵勞。若無塵勞，智慧常住，不離自性。悟此法者，即是無念無憶，無著無妄，莫起誑妄用。自真如性，以智慧觀照，於一切法不取不捨，即是見性成佛道。

﹝三〇﹞善知識，若欲入甚深法界，入般若三昧者，須修般若行，持誦《金剛般若經》，即得見性。當知此功德無量無邊，經中分明讚歎，不能具說。此法門是最上乘，為大智人說，為上根人說，小根小智人，心生不信。何以故？譬如大龍下雨於閻浮提，漂流棗棗。若雨大海，不增不滅。若大乘人，若最上乘人，聞說《金剛經》，心開悟解。故知本性自有般若之智，自用智慧常觀照，故不假文字。譬如雨水，不從天有，元是龍王於江海中將身攪上，令一切眾生，一切草木，有情無情，悉皆蒙潤。諸水眾流，卻入大海，合為一體。眾生本性般若之智，亦復如是。

﹝三一﹞善知識，小根之人，聞此頓教，由（猶）如草木根性自小，若被大雨，悉皆自倒，不能增長。小根之人，亦有般若之智 ，與大智之人更無差別。因何聞法，亦有悟不悟，緣邪見障重，煩惱根深。猶如大雲覆蓋於日，不得風吹，日光不現。般若之智，亦無大小，為一切眾生自心迷悟不同。迷心外見，修行覓佛，未悟自性，即是小根。聞其頓法，不執外修，但於自心，常起正見，邪見煩惱塵勞，常不能溢，即是見性。善知識，內外不住，去來自由，能除執心，通達無礙，能修此行，與《般若經》本無差別。

﹝三二﹞善知識，一切經書及諸文字，大小二乘，十二部經，皆因人置，因智慧性，方能建立。若無世人，一切萬法，本自不有。故知萬法本因人興。一切經書，因人說有。緣其人中，有愚有智。愚為小人，智為大人。愚者問於智人，智者為愚人說法，令其悟解心開。愚人若悟心開，即與智人無別。善知識，不悟即佛是眾生，一念悟時，眾生是佛。故知萬法盡在自心，何不從自心中，頓見真如本性。《菩薩戒經》云：我本源自性清淨。識心見性，皆成佛道，即時豁然，還得本心。

﹝三三﹞善知識，我於忍和尚處，一聞言下便悟，頓見真如本性。是以將此教法流行，令學道者頓悟菩提，各自觀心，自見本性。若自不悟，須覓大善知識，解最上乘法者，直示正路。是善知識有大因緣，所謂化導，令得見性。一切善法，因善知識能發起。故三世諸佛，十二部經，在人性中本自具有。不能自悟，須求善知識示導方見。若自悟者，不假外善知識，望得解脫，無有是處。自心內知識，自悟即是。自若（恐衍）心若起邪迷，妄念顛倒，外善知識，雖有教授，救不可得。自心若正，起般若觀照，一剎那間，妄念俱滅。若識自性，一悟即至佛地。善知識，智慧觀照，內外明徹，識自本心。若識本心，即本解脫。若得解脫，即是般若三昧，即是無念。何名無念？若見一切法，心不染著，是為無念。用即遍一切處，亦不著一切處。但淨本心，使六識從六門走出，於六塵中無染無雜，來去自由，通同無滯，即是般若三昧，自在解脫，名無念行。莫（若？）百物不思，當令念絕，即是法縛，即名邊見。善知識，悟無念法者，萬法盡通。悟無念法者，見諸佛境界。悟無念法者，至佛位地。

﹝三四﹞ 善知識，後代得吾法者，常見吾法身，不離汝左右。善知識，將此頓教法門，同見同行，發願受持，如事佛。故終身受持而不退者，欲入聖位，然須傳受（授）。從上以來默傳分付，不得匿其正法。若不同見同行，在別法中，不得傳付。損彼前人，究竟無益。恐愚不解，謗此法門，百劫千生，斷佛種性。

﹝三五﹞善知識，吾有一《無相頌》，汝等誦取，言下令汝迷罪消滅。

頌曰。

迷人修福不修道，祇言修福便是道。
布施供養福無邊，心中三惡元來造。
擬將修福欲滅罪，後世得福罪還在。
但向心中除罪緣，各自性中真懺悔。
忽悟大乘真懺悔，除邪行正即無罪。
學道常於自性觀，即與諸佛同一例。
五祖惟傳此頓法，普願見性同一體。
若欲當來覓法身，離諸法相心中洗。
努力自見莫悠悠，後念忽絕一世體。
若悟大乘得見性，虔恭合掌志心求。

師言：今於大梵寺中，說此頓教，普願法界眾生，於此言下見性成佛。師說法了，韋使君與官僚道俗，一時作禮，無不悟者。皆歎：“善哉希有，何期嶺南有佛出世。”


## 八、示西方相狀 附武帝問功德

﹝三六﹞爾時韋使君，再肅容儀禮拜，問曰：“弟子聞和尚說法，實不可思議。今有少疑，欲問和尚，願大慈悲，特為解說。”師曰：有疑即問，何須再三。使君曰：“和尚所說，可不是達摩大師宗旨？”師曰：是。使君曰：“弟子聞說，達摩初（化）梁朝，武帝問：朕一生已來，造寺供僧，布施設齋，有何功德？達摩言：實無功德。武帝悵悒，不稱本情，遂令達摩出境。弟子未達此理，願和尚為說，達摩意旨如何？”師言：實無功德，勿疑先聖之言。武帝心邪，不知正法，造寺供養，佈施設齋，名為求福，不可將福便為功德。功德在法身中，不在修福。師言：見性是功，平直是德，念念無滯，常見本性，真實妙用，名為功德。外行禮敬是功，內心謙下是德。自性建立萬法是功，心體離念是德。不離自性是功，應用無染是德。若覓功德法身，但依此作，是真功德。若修功德之人，心即不輕，常行普敬也。師曰：心常輕人，吾我不斷，即自無功。自性虛妄不實，即自無德。無功德之人，為吾我自大，常輕一切故。善知識，念念無間是功，心行平直是德。自修身是功，自修性是德。德即不輕，常行普敬。韋使君默然作觀（禮？）。師言：善知識，功德須自性內見，不是佈施供養之所求也。是以福德與功德別。武帝不識理，非我祖師人在（之過）過。使君頂禮，願為弟子。

﹝三七一﹞又問：“弟子常見僧俗念《阿彌陀經》，願生西方。請和尚説得生彼不？願為破疑。”師言：使君善聽，某甲與説。世尊在舍衞城中，説西方引化，經文分明，去此不遠。若論相説里數，即有十萬八千。若説身中，十惡八邪便是。説遠只為下根，説近為其上智。人有兩種，法無兩般。迷悟有殊，見有遲疾。迷人念佛生彼，悟人自浄其心。所以佛言：隨其心净，即佛土浄。師言：東方人但浄心無罪，西方人心不浄有愆。東方人造罪，念佛求生西方。西方人造罪造愆，彼土念生何國？凡愚不了自性，不識身中西方，願東願願西。悟人在處一般。所以佛言，隨所住處常安樂。使君心地，但無不善，西方去此不遥。若懷不善之心，念佛往生難到。今勸善知識，先除十惡，即行十善（萬）。後除八邪，乃過八千。念念見性，常行平直，到如彈指，使覩彌陀。能浄能寂，即是釋迦。心起慈悲，即是觀音。常行喜捨，名為勢至。使君但行十善，何須更願往生。不斷十惡之心，何佛即來迎請？若悟無生頓法，見西方祗剎那。不悟念佛欲往，路遥如何得逹？師言？某甲與諸人移西方如剎那間，目前便見，願不願？使君頂禮言：“若此處見，何須更願往生。願和尚慈悲，便現西方，普願得見。”師言：徒衆用心，一時得見西方，無疑即散。

﹝三七二﹞師言：世人自色身是城，眼耳鼻舌是城門，外有五門，内有意識。心為地，性是王，王居心地上。性在王在，性去王無。性無身心壊。佛向性中作，莫向（身）外求。自性迷即是衆生，離迷即覺，覺即是佛。慈悲即是觀音，喜捨名為勢至，能浄即釋迦，平直即彌陀。人我即須彌，邪心是海水，煩惱是波浪，毒害是惡龍，虚妄是鬼神，塵勞是魚鼈，貪嗔是地獄，愚癡是畜生。善知識，常行十善，天堂便至。除人我，須彌倒。無邪心，海水竭。煩惱無，波浪滅。毒害除，魚鼈絶。自心地上，覺性如來，放大光明，外照六門清浄，照破六欲諸天。自性内照，三毒若除，地獄一時消散。内外明徹，不異西方。不作此修，如何到彼。大衆聞説，俱歎善哉。但是迷（？）人，了然見性。悉皆禮拜，唯言善哉，普願法界衆生，聞者一時悟解。

﹝三八﹞師言：善知識，若欲修行，在家亦得，不由在寺。在家能修，如東方人心善。在寺不修，如西方人心惡。但心清浄，即是自性西方。使君又問：“在家如何修行，願為教授。”師言：吾與大衆，作《無相頌》，但依此修，常與吾同處無别。若不依此行，雖在吾邊，如隔千里。


頌曰：

説通及心通，如日處虚空。惟傳見性法，出世破邪宗。
法即無頓漸，迷悟有遲疾。只這見性法，愚人不可悉。
説即雖萬般，合理還歸一。煩惱暗宅中，常須生慧日。
邪來煩惱至，正來煩惱除，邪正俱不用，清浄至無餘。
菩提本自性，起心即是妄，浄性在妄中，但正無三障。
世人若修道，一切不相妨，常自見己過，與道即相當。
色類自有道，各自不相妨，離道别覓道，覓身不見道，到頭還自懊。
欲得見真道，行正則是道，自若無道心，闇行不見道。
若真修道人，不見世間過，若見他人非，自非却在左。
他非我不非，我非自有過，但自却非心，打除煩惱破。
欲擬化他人，自須有方便，勿令彼有疑，即是自性見。
法元在世間，於世出世間，一切盡打却，菩提性宛然。

﹝三九﹞師言：善知識，總須誦取，依此偈修，言下見性。雖去吾千里，如常在吾邊。於此言下不悟，即對面千里。各各自修，法不相待。衆人且散，吾歸曹溪山，衆若有疑，却來相問，為衆破疑，同見佛性。時在會道俗，豁然大悟，咸讚善哉，俱明佛性。

 
## 九、諸宗難問

 ﹝四〇﹞大師出世，行化四十餘年。諸宗難問，僧俗約千餘人，皆起惡心，欲相難問。師言：一切盡除，無名可名，名於自性。無二支性，是名實性。於實性上，建立一切教門。言下便須自見。諸人聞説，總皆頂禮，請事為師，願為弟子。如此之徒，説不可盡。若論宗旨，傳授《壇經》者，即有禀承所付，須知去處、年月、時代、姓名，遞相付囑。若無《壇經》禀承者，即非南宗弟子。緣未得所禀，雖説頓法，未契本心，終不免諍。但得法者，只勸修行。諍是勝負，與道相違矣。


## 十、南北二宗見性

﹝四一﹞世人盡言南能北秀，未知事由。且秀大師在荆南府當陽縣玉泉寺住，能大師在韶州城東四十五里曹溪山住。法本一宗，人有南北。何名頓漸？法即一種，見有遲疾，法無頓漸，人有利鈍,故名頓漸。

﹝四二﹞秀聞能説法徑疾，直指見性。遂命門人志誠曰：“汝聰明多智，可與吾到曹溪山禮拜。但坐聽法，莫言吾使汝去。汝若聽得，盡心記取，却來與説。吾看彼所見，誰遲誰疾。火急早來，勿令吾怪。”志誠唱諾，禮辭便行，經二十五日，至曹溪山，禮拜坐聽，不言來處。志誠一聞，言下便悟，即起禮拜。白曰：“和尚，弟子在玉泉秀和尚處，學道九年，不得契悟。今聞和尚一説，忽然悟解，便契本心。和尚大慈悲，弟子生死事大，又恐輪迴，願當教示。”師曰：汝從玉泉來，應是細作。志誠曰：“不是。”師曰：何得不是？對曰：“未説即是，説了不是。”師曰：煩惱菩提，亦復如此。

﹝四三﹞師問志誠曰：吾聞汝師教示學人，唯傳戒定慧，未審汝師説戒定慧，行相如何？與我説看。志誠曰：“秀和尚説，諸惡莫作名為戒，諸善奉行名為慧，自浄其意名為定。此是戒定慧。彼説如此，未審和尚所見如何？願為解説。”師曰：秀和尚所見，實不可思議。吾所見戒定慧又别。志誠啟曰：“戒定慧只合一種，如何更别。”師曰：汝師説戒定慧，接大乘人。吾戒定慧，接最上乘人。悟解不同，見有遲疾。汝聽吾説，與彼同不？吾所説法，不離自性，離體説法，自性常迷。須知一切萬法，皆從自性起用，是真戒定慧等法。常見自性，自心即是自性等佛。師言：志誠聽吾説，心地無非自性戒，心地無癡自性慧，心地无亂自性定。汝師戒定慧，勸小根人。吾戒定慧，勸大根智人。若悟自性，亦不立菩提涅槃，亦不立解脱知見。無一法可得，方能建立萬法，是真見性。若解此意，亦名佛身，亦名菩提涅槃，亦名解脱知見，亦名十方國土，亦名恒河沙數，亦名三千大千，亦名大小藏十二部經。見性之人，立亦得，不立亦得，去來自由，無滞無礙，應用隨作，應語隨答，普見化身，不離自性，即得自在神通游戲三昧之力，此名見性。志誠再啟和尚：“如何是立不立義？”師曰：自性無非無癡無亂，念念般若觀照。常離法相，自由自在，縱横盡得，有何可立。自性自悟，頓悟頓修，亦無漸次，所以能立一切法。佛言：寂滅有何漸次。志誠禮拜，便住曹溪，願為門人，不離左右。

﹝四四﹞復有一僧，名曰法逹，（問曰）：“常誦《法華經》，心常有疑，又不知正法之處。和尚智慧廣大，願為决疑。”師曰：法逹，法即甚逹，汝心不逹。經上無疑，汝心自疑。汝心邪而求正法。吾心正，則是持經。吾不識文字，汝取經來，誦之一遍，吾聞即知。法逹取經，便讀一遍，師知佛意，乃與説經。師言：法逹，經無多語，七卷盡是譬喻因緣，如來廣説三乘，只為世人根鈍。經文分明，無有餘乘，唯一佛乘。汝聽一佛乘，莫求二乘，迷却汝性。且經中何處是以佛乘？吾聞汝誦經云：諸佛世尊，唯以一大事因緣故，出現於世。正法唯有一十六字，此法如何解？如何修？汝用心聽，吾為汝説。師言：法逹，人心不思本來寂静，離却邪見，即大事因緣。内外不迷，即離兩邊。外迷著相，内迷著空。於相離相，於空離空，即是不迷。若悟此法，一念心開。出現於世，心開何事？開佛知見。佛由（猶）覺也，分為四門：開覺知見，示覺知見，悟覺知見，入覺知見。此名開示悟入。從上一處入，即覺知見。見自本性，即得出現。師言：吾勸一切人，於自心地，常開佛知見。世人心邪，愚迷造罪，口善心惡，貪嗔嫉妬，讒佞侵害，自開衆生知見。世人心正，常起智慧觀照，自開佛之知見。汝須念念開佛知見，莫開衆生知見，即見出世。師言：法逹，此是《法華經》一乘義，向下為迷人故。汝但依一佛乘。師言：法逹，心行轉《法華》，不行《法華》轉。心正轉《法華》，心邪《法華》轉。開佛知見轉《法華》。努力依法修行，即是轉經。自心若不念念修行，即常被經轉。法逹一聞，言下大悟，涕淚悲泣。白大師言：“實未曾轉《法華》，七年被《法華》轉。念念願修佛行。”師言：行佛行，是佛。其在會者，各得見性。

﹝四五﹞復有一僧，名曰智常，禮拜啟和尚曰：“佛説三乘法，又言最上乘。弟子不解，願為教授。”師曰：汝向自心見，莫著外法相，無四乘法，人心自有四等。見聞轉讀是小乘。悟法解義是中乘。依法修行是大乘。萬法盡通，萬行俱備，一切不染，離諸法相，作無所得，名最上乘。乘是行義，不在口誦，汝須自修，莫問吾也。一切時中，自性自知，自悟自行，是三乘義。

﹝四六﹞又玉泉寺有一童子，年十三歳，南陽縣人，名曰神會。來至曹溪，禮師三拜。問曰：“和尚坐禪，還見不見？”師以拄杖打三下，却問：吾打汝，還痛不痛？答曰：“亦痛亦不痛。”師曰：吾亦見亦不見。神會問：“如何是亦見亦不見？”師曰：吾之所見，常見自心過愆，不見他人是非好惡，所以亦見亦不見。汝言亦痛亦不痛如何？汝若不痛，同其木石；若痛，即同凡夫，應生瞋恨。師言：神會小兒，向前見不見，是二遍（邊？）；痛不痛，屬生滅。汝自性且不見，敢來弄人！神會禮拜悔謝，更不敢言。師曰：汝心迷不見，問善知識覓路。汝心悟，即自見性，依法修行。汝迷不見自心，却來問吾見與不見。吾見自知，代汝迷不得。汝若自見，不代吾迷。何不自知見，問吾見不見。神會禮經百拜，求謝愆過，請事為師，不離左右。


## 十一、教示十僧傳法附滅度年月

﹝四七一﹞爾時，師唤門人法海、志逹、神會、智常、智通、志徹、志道、法珍、法如等報言：吾滅度後，凡為人師，改易者多。汝等十人向前，汝等不同餘人。吾滅度後，各為一方師。吾今教汝説諸法，不失本宗。

﹝四七二﹞先須舉三科法門，動用三十六對，出没即離兩邊，説一切法，莫離自性。忽有人問，出語盡雙，皆取對法，來去相因，究竟二法盡除，更无去處。三科者，陰界人。五陰者，色受想行識。十二入者，外六塵，内六門。六塵者：色聲香味觸法。六門者：眼耳鼻舌身意各有一識。十八界者，六塵六門六識為之十八。自性含萬法。名含藏識。若起思量，則是轉識。轉識生六識，出六門，見六塵，三六十八，自由性。用自性邪，起十八邪。合自性正，起十八正。惡用即衆生，善用即是佛。用由何等？由自性對，解用即通一切法，自身是佛。

﹝四八一﹞外境無情五對：天地對，陰陽對，日月對，明暗對，水火對。法相語言十二對：語與法對，有為無為對，有色無色對，有漏無漏對，色與空對，有相無相對，凡聖對，僧俗對，動静對，清濁對，老少對，大小對。自性起用十九對：長短對，邪正對、亂定對，戒非對，曲直對，癡慧對，愚智對，慈毒對，實虚對，險平對，煩惱菩提對，悲苦對，瞋喜對，捨慳對，進退對，生滅對，常與無常對，法身色身對，化身報身對。都三十六對。

﹝四八二﹞師言：此是對法。若解用即通贯一切經，出入即離兩邊。自性動用，共人言語，外於相離相，内於空離空。若執全空，即長無明，又却謗經，（直言）不用文字。

﹝四八三﹞師曰：説法之人，口云不用文字，世人道者，盡不合言。正語之時，即是文字。文字上説空，本性不空，即是文字。無邪心即自大道，不立文字。只這不立兩字，即是文字。見人所説，便即謗他言著文字。汝等須知，自迷猶可，又謗佛經。不要謗經，罪障無數。著相於外，而求真戒，廣立道場，説有無之過患。如是之人，累劫不可見性。不勸依法修行。莫百物不思，於道自生質礙。若聽説不修，令人反生邪念。但能依法修行，常行無相法施。

﹝四八四﹞師言：汝等若悟，依此説，依此用，依此行，依此作，即不失本宗。若有人問汝義，問有將無答，問無將有答，問凡以聖對，問聖以凡對，問一邊將一邊對，二法相因，生中道義。教汝一問。餘問，一依此。作三十六對法，即不失理也。吾今教汝一答。人問何名為暗？答云：明是因，暗是緣有明，明没即暗。但無明暗，以明顯暗，以暗現明，來去相因，成中道義。餘問悉皆如此。

﹝四九﹞師教十僧已，報言：於後傳法，遞相教授《壇經》，即不失宗旨。汝今已得了，遞代流行。後人得遇《壇經》，如親見吾。教示十僧：汝等抄取，代代流行。若看《壇經》，必當見性。

﹝五〇﹞大師先天元年，於新洲國恩寺造塔。至二年七月八日，唤門人告别。師言：汝等近前，吾至八月，欲離世間。汝等有疑，早須相問，為汝破疑，當令迷盡，使汝安樂。吾若去後，無人教汝。法海等聞，悉皆涕泣。唯有神會，不動神情，亦無涕泣。師曰：神會小師，却善不善等，毁譽不動。餘者空得數年在山，修行何道？汝今悲泣，為憂阿誰？若憂不知去處，吾自知去。吾若不知去處，終不别汝等。汝等悲泣，為不知吾去處。知吾去處，不合悲泣。法性體無生滅去來。汝等盡坐，吾與汝等説一偈，名曰《真假動静》。汝等誦取此偈，與吾意同，依此修行，不失宗旨，衆僧作禮，請師説偈：

一切無有真，不以見於真，若見於真者，是見盡非真。
若能自有真，離假即非真，自心不離假，無真何處真。
有情即解動，無情即不動，若修不動行，同無情不動。
若覓真不動，動上有不動，不動是不動，無情無佛種。
能善分别相，第一義不動，但作如此見，即是如真（真如？）用。
報諸學道人，努力自用意，莫於大乘門，却執生死智。
若言下相應，即共論佛義，若實不相應，合掌令歡喜。
此宗本無諍，諍即失道意，執迷諍法門，自性入生死。

 
﹝五一﹞時衆僧聞，知大師意，更不敢諍，各自攝心，依法修行。一時禮拜，即知大師不久住世。法海上座問曰：“和尚去後，衣法當付何人？”師言：吾於大梵寺説法，直至今日，抄録流行，名《法寳壇經》，汝等守護，度諸群生，但依此説，是真正法。師言：法海向前，吾滅度後，二十年間，邪法繚亂，惑我正宗。有一南陽縣人出來，不惜身命，定於佛法，竪立宗旨，即是吾法弘於河洛，此教大行。師曰：汝今須知，衣不合傳。汝若不信，吾與汝説先聖逹磨大師傳衣偈。據此偈意，衣不合傳，汝聽。偈曰：

吾本來東土，説法救迷情，一花開五葉，結果自然成。

師曰：吾有一偈，亦用先聖大師偈意：

心地含種性，法雨即花生，頓悟花情意，菩提果自成。

師説偈已，令門人散。衆相謂曰：“大師多不久住世間。”

﹝五二﹞師至先天二年八月二日，食後報言：汝等各著位坐，今共汝别。時法海問曰：“此法從上至今，傳受（授）幾代，願和尚説。”師曰：初六佛、釋迦第七、迦葉、阿難、商那和修、優波掬多、提多迦、彌遮迦尊者、波須密多、佛陀難提、伏馱密多、脇尊者、富那夜奢、馬鳴、迦毗羅尊者、龍樹、迦那提多、羅睺羅多、僧伽耶舍、鳩摩羅馱、奢耶多、婆修槃頭、摩拏羅、鶴勒那、師子比丘、婆舍斯多、不如密多、般若多羅、菩提逹磨、北齊惠可、唐僧璨、唐道信、唐弘忍、吾今惠能。

師曰：吾今付法於汝，汝等於後遞相傳授，須有禀承，衣（依）約莫失宗旨。

﹝五三﹞法海白言：“和尚，留何教法，令後代迷人，得見自性。”師言:汝聽，後代迷人，若識衆生，即見佛性，若不識衆生，萬劫覓佛難逢。吾今教汝識自心衆生，見自心佛性。汝志心聽，吾與汝説。後代之人，欲求見佛，但識衆生。師曰：只為衆生迷佛，非是佛迷衆生。自性若悟，衆生是佛。自性若迷，佛是衆生。自性平直，衆生是佛。自性邪險，佛是衆生。師言：法海，汝等心若險曲，即佛在衆生中。一念平直用心，即是衆生成佛。我心自有佛，自若無佛心，何處求真佛。

﹝五四﹞吾今留一偈，與汝等别，名《自性真佛偈》。後代迷人，識此偈意，自正本心成佛。

偈曰：

真如性浄是真佛，邪見三毒是魔王，邪迷之時魔在舍，正見之時佛在堂。
性中邪見三毒生，即是魔王來住舍，正見自除三毒心，魔變成佛真無假。
法身報身及化身，三身本來是一身，若向性中能自見，即是成佛菩提因。
本從化身生浄性，浄性常在化身中，性使化身行正道，當來圓满真無窮。
婬性本是浄性因，除婬即無浄性身，悟中各自離五欲，見性剎那即是真。
今生若悟頓法門，忽悟自性見世尊，汝若修行覓作佛，不知何處擬求真。
若能心中自見真，有真即是成佛因，不見自性外覓佛，起心總是大癡人。
頓教法門今已留，救度世人須自修，報汝當來學道者，不作此見大悠悠。

 
師説偈了，報言：今共汝别，吾滅度後。莫作世情，悲泣雨淚，受人弔問，身着孝服，非吾弟子，亦非正法。但如吾在日，一時盡坐。無動無静，無生無滅，無去無來，無是無非，無住無往，無﹞（從“偈曰”字至此，原本無，今取自興聖寺本）名無字。恐汝心迷，不會吾意。吾今再囑，令汝見性。吾滅度後，依此修行，如吾在日。汝等違法，縱吾在世，終無有益。大師言訖，夜至三更，奄然遷化。大師春秋七十有六。

﹝五五﹞師遷化日，寺内異香氛氲，經于七日，感得山崩地動，林木變白，日月無光，天地失色，羣鹿鳴悲，至夜不絶。先天二年八月三日，夜三更時，於新州國恩寺圓寂。餘在功德，塔記具述。至十一月，韶廣二州門人，迎師神座，向曹溪山葬。忽於龕内白光出現，直上衝天，三日始散。韶州奏聞，奉勑立碑供養。

 
﹝五六﹞洎乎法海上座無常，以此《壇經》付囑志道，志道付彼岸，彼岸付悟真，悟真付圓會。遞代相傳付囑。

﹝五七﹞一切萬法，不離自性中見也。
